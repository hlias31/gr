
**Συντομη Βιογραφια του Richard Stallman**

Ο Στόλλμαν γεννήθηκε στο Μανχάταν της Νέας Υόρκης. Ήρθε για πρώτη φορά σε επαφή με ηλεκτρονικό υπολογιστή κατά τη διάρκεια του τελευταίου έτους του γυμνασίου, το 1969. Μετά την αποφοίτησή του, εργάστηκε για λογαριασμό της IBM, πάνω στη δημιουργία ενός προεπεξεργαστή για την γλώσσα προγραμματισμού PL/I. Παράλληλα, υπήρξε εθελοντής βοηθός εργαστηρίου, στο τμήμα βιολογίας του πανεπιστημίου Ροκφέλερ.

Τον Ιούνιο του 1971, ως πρωτοετής φοιτητής του Πανεπιστημίου Χάρβαρντ, ξεκίνησε να εργάζεται ως προγραμματιστής στο MIT, αποτελώντας κεντρική φυσιογνωμία στην κοινότητα των χάκερ. Την ίδια εποχή, σε μια επίσκεψη στο Εργαστήριο Τεχνητής Νοημοσύνης του Πανεπιστημίου Στάνφορντ εντυπωσιάστηκε από τον επεξεργαστή κειμένου "Ε", κάτι που είχε σαν αποτέλεσμα να ξεκινήσει την ανάπτυξη του επεξεργαστή κειμένου GNU Emacs, ο οποίος αναπτύσσεται συνεχώς από τότε και παραμένει ακόμα πολύ δημοφιλής ανάμεσα στους προγραμματιστές. Το 1974, αποφοίτησε από το Χάρβαρντ με βασικό πτυχίο στη φυσική και συνέχισε τις μεταπτυχιακές του σπουδές στο Εργαστήριο Τεχνητής Νοημοσύνης του MIT. Όταν η ομάδα των χάκερς στο ΜΙΤ διαλύθηκε, ο Στόλλμαν συνέχισε να αναπτύσσει την γλώσσα LISP, στην οποία ήταν γραμμένος ο Emacs, γράφοντας λογισμικό για την εταιρία Lisp Machines Inc., τελευταίο προπύργιο των χάκερς, βοηθώντας την στον ανταγωνισμό της με την αντίπαλη Symbolics.

Το 1984 ο Στόλλμαν πήρε την -πολιτική, όπως τη χαρακτηρίζει ο ίδιος- απόφαση να ξεκινήσει τη δημιουργία ενός ελεύθερου λειτουργικού συστήματος, που ο καθένας θα μπορούσε να χρησιμοποιήσει, να τροποποιήσει και να αναδιανείμει ελεύθερα. Έτσι ίδρυσε το εγχείρημα GNU και ξεκίνησε τη δημιουργία του ελεύθερου λειτουργικού συστήματος GNU, το οποίο θα ήταν συμβατό με το UNIX. Για το σκοπό αυτό, ξεκίνησε και την ανάπτυξη των βασικών τμημάτων του συστήματος, από τα οποία τα πιο γνωστά είναι ο GNU μεταγλωττιστής για τη γλώσσα C καθώς και μια πληθώρα εργαλείων, γνωστά ως GNU tools, τα οποία αργότερα θα ενσωματώνονταν στο λειτουργικό σύστημα GNU/Linux. Τον επόμενο χρόνο δημοσίευσε το μανιφέστο του εγχειρήματος και ίδρυσε το Ίδρυμα Ελεύθερου Λογισμικού, έναν μη κερδοσκοπικό οργανισμό για την υποστήριξη και προώθηση του ελεύθερου λογισμικού, για την προστασία του οποίου, επινόησε και προώθησε την GNU General Public License (Γενική άδεια χρήσης GNU), μια copyleft άδεια που επιτρέπει την ελεύθερη διακίνηση, χρήση και τροποποίηση του λογισμικού, με κάποιους περιοριστικούς όρους (μεταξύ άλλων ότι ο πηγαίος κώδικας πρέπει να είναι προσβάσιμος από όλους, και οι οποιεσδήποτε βελτιώσεις κάνει κάποιος να ξαναγυρίζουν στην κοινότητα).

Στις αρχές του 1990, μαζί με άλλα μέλη της κοινότητας GNU, συμμετείχε στην προσπάθεια δημιουργίας του GNU Hurd, του λειτουργικού συστήματος που είχε περιγραφεί στο GNU Μανιφέστο. Αν και η ανάπτυξη του GNU Hurd προχώρησε με γρήγορα βήματα στην αρχή, στη συνέχεια τελματώθηκε καθώς ο μικροπυρήνας που επιλέχτηκε, ο Mach, παρουσίασε προβλήματα τα οποία ακόμη δεν έχουν λυθεί εντελώς. Η επιλογή του Mach ήταν προσωπική απόφαση του Στόλλμαν, την οποία αργότερα χαρακτήρισε λαθεμένη.
